{
  "kavithai": [
    {
      "id": "1",
      "title": "ஒரு ஆணின் கற்பு-",
      "subtitle": "அவள் உடலில் அழகான வளைவு அவள் புன்னகை.",
      "name": "கவின்மொழி",
      "date": "Jan 09, 2024",
      "content": "ஒரு ஆணின் கற்பு-\n\nஅவன் பேசிடும் பெண்ணியத்தில் அடங்கும் .\n\nசண்டையிட்டு பாத்திரங்கள் உடைந்த போது,\n\nஅன்னையின் மாதவிடாய் அறிந்து அரவணைத்தான் .\n\nபெண்ணை பகடை காய்யாய் பார்த்த காலத்திற்கு\n\nதன் தங்கை நாடுகளின் மேதையாக வழிவிட்டான்.\n\nகாம துளிகளை வீசி செல்லும் வகுப்பறையில்,\n\nதுப்பட்டாக்களை சரி செய்யும் நல்ல தோழன் அவன்.\n\nசந்தையில் வாங்கிய பொருளாய் பார்க்காமல்,\n\nதன் சிந்தையில் அவள் ஒருத்திக்காய் வாழ்ந்தான்.\n\nகலாச்சாரம் பண்பாடு என கட்டுக்கோப்போடு அவன் ,\n\nதன் தாரத்தின் ஆடை சுதந்திரம் அடைத்ததில்லை.\n\nகால மாற்றத்தின் கருவி இல்லையவன் ,\n\nதன் மகளுக்கு காலம் மாற்றி கையில் தந்தான் .\n\nஎங்கோ கற்பழிக்கப்பட்ட பெண்ணுக்கு\n\nதன் குரல் ஓங்க கூச்சலிட்டான் கனத்த இதயத்தோடு.\n\nஅவள் உடலில் அழகான வளைவு அவள் புன்னகை.\n\nஎன ஒரு கவிஞன் அவள் இன்பத்தை வர்ணித்தான்.\n\nபெண்மையில் தன் ஆண்மையை அடக்க\n\nஅவன் தன் கற்பை அலங்கரித்து விட்டான்"
    },
    {
      "id": "2",
      "title": "நேர்த்தியான பிழை",
      "subtitle": "பிழைக்க மறந்த பிழை அது",
      "name": "கவின்மொழி",
      "date": "Jan 09, 2024",
      "content": "நேர்த்தியான பிழை\n\nபிழைக்க மறந்த பிழை அது .\n\nநாளை நம்பிய இன்றும் ,\n\nசிங்கத்தை நம்பிய மானும்,\n\nமறதியை நம்பிய நினைவும் ,\n\nகால்களை நம்பிய வீரனும் ,\n\nவானம் நம்பிய விவசாயியும்,\n\nபாகனை நம்பிய யானையும் ,\n\nகாதலை நம்பிய காதலர்களும்,\n\nபேனாவை நம்பிய எழுத்தாளரும்,\n\nதூரிகை நம்பிய ஓவியரும்,\n\nபூக்களை நம்பிய தேனீயும்,\n\nநேர்த்திவிட்ட கிடா நம்பிய அய்யனாரும்,\n\nநிஜங்களை நம்பி நிழலும்,\n\nநம்பிக்கையில் நனைந்த அவளும்,\n\nபிழைகளில் நேர்த்தியான பிழை."
    },
    {
      "id": "3",
      "title": "உருகுலைந்த நகரம்",
      "subtitle": "உருகுலைந்த நகரம்",
      "name": "ராகேஷ் குமார்",
      "date": "Jan 09, 2024",
      "content": "உண்ண உணவில்லை; உடுத்த உடையில்லை\n\nஉதவி பெற நாதி இல்லை\n\nசுக்குநூரான வீடுகள்; சுட்டுத்துளைத்த தோட்டா\n\nசூழ்ச்சிக்கு பலியாடான சாதாரன மக்கள்\n\nஇரத்த கடலில் மிதந்த உடல்கள்\n\nஇரக்கமின்றி கொன்ற க்ரோத உள்ளங்கள்\n\nஉருகுலைந்த நகரம்; வாழ்விழந்த மக்கள்\n\nஉயிர்மெய் இல்லா மொழியை போல்"
    },
    {
      "id": "4",
      "title": "நனையாமல் தடுக்கும் கண்ணாடி",
      "subtitle": "பசிக்கு எதாவது உண்ண ஓர் ஆசை",
      "name": "பாரதி",
      "date": "Jan 09, 2024",
      "content": "ஒரு பக்கம்\n\nகாகிதப் படகு விட\n\nவண்ணக் குடை பிடித்து நனைய\n\nசூடான வடை உண்ண\n\nஓர் ஆசை.\n\nமறுபக்கம்\n\nமூழ்காத படகில் கரை சேர\n\nநனையாமல் இருக்க ஒரு குடைத் தேட\n\nபசிக்கு எதாவது உண்ண\n\nஓர் ஆசை.\n\nஇரண்டும் ஒரே வீதியில்\n\nஅடுக்குமாடி சாளரக் கண்ணாடியின்\n\nஒரு பக்கம் சிறு பிள்ளை\n\nமறு பக்கம் ஏக்கம்."
    },
    {
      "id": "5",
      "title": "நீர் நின்ற நிலம்",
      "subtitle": "நீர் கானலும் வேண்டாம், நிலத்தில் கடலும் வேண்டாம்",
      "name": "சக்திவேல்",
      "date": "Jan 09, 2024",
      "content": "பல நாள் பசிக்குப் பிறகு, உணவு கிடைத்தது. உண்ட பிறகு தண்ணீர் தாகம், ஆனால் தண்ணீர் என்றாலே,  நெஞ்செல்லாம் பதறுகிறது. புயலுக்கு முன்னும் பின்னும் பசி.... மழை நீர்த் துளிக்கு, கண்ணீர்த் துளி தான் விலை, கேட்காமல் கொடுத்த  அதீத துளிகளுக்கு அதீத கண்ணீர் கேட்பது அநீதி நீர் நின்ற நிலம், நீர் வாங்கும் கடல், நீர் தேங்கும் ஏறி, நீர் நிறைந்த அவலம் , நீர் புகுந்த வீடு,  நீர் துரத்திய மக்கள், நீர் நிறையக் கண்ணீர், நீர் தாகம் தீர்க்காத சோகம், நீர் வீடு மிதந்தும் நிசப்தம், நீர் ஓடும் பாதைகள், நீர் ஆவியாகும் நிலையும், நீர் இன்றி அமையாத உலகில், நீர் நிறைந்தும் சிதைந்த உலகில், நீர் வேண்டும் ஆனால், நீர் கானலும் வேண்டாம்,  நிலத்தில் கடலும் வேண்டாம்."
    },
    {
      "id": "6",
      "title": "நினைவோ ஒரு பாய்மரம்",
      "subtitle": "நினைவோ ஒரு பாய்மரம்",
      "name": "தேவாரம்",
      "date": "Jan 09, 2024",
      "content": "பிற மனித மனங்களின் மாற்றத்தின் பாதையை வகுக்கும் போது....\n\nஅதன் ஏற்றங்களும் இறக்கங்களும்....\n\nசில நேரத்தில் இருக்கும் நெருக்கங்களும் பிற நேரத்தின்தொலைவுகளும்.....\n\nபாதையின் கண் கவர் மலர்மிட்டங்களும், கவராத கால்வாய்களும்....\n\nநாற்றங்களும், துர்நாற்றங்களும்.....\n\nஇத்தனை பொருட்டும், பாதை நினைவுகளை விட்டு மறந்து விலகுமோ.. உறவுகள் என்னும் ஓடம்!!"
    },
    {
      "id": "7",
      "title": "சிரிப்பின் சிறை",
      "subtitle": "சித்திரங்கள் நிறப்பியவள்",
      "name": "தேவாரம்",
      "date": "Jan 09, 2024",
      "content": "என் வயிற்றில் துள்ளும் வண்ணத்துப்பூச்சியை மறுமுறை நம்ப மாட்டேன் என்று தான் இருந்தேன்....\n\nஅப்படி தொடங்கிய வாதம், அவள் வசம் சென்றது……\n\nமனதை கிணற்றில் விழுந்த கல்லாய் உறைய வைத்து\n\nவண்ணத்தில் தொடங்கியது,\n\nவெள்ளை காகிதத்தில் கருப்பு மையில், கருப்பு வெள்ளை நினைவுகளைப் பற்றி கவியெழுத வைத்தது....\n\nஎன் சிறைச்சாலை சுவர்களில்\n\nசித்திரங்கள் நிறப்பியவள்.. சிரிப்பினால் அலங்கரித்தவள்...\n\nவிரிசல்களை விரட்டியவள்...\n\nஒருபோதும் நினையேன் அவள் ஒரு சிரிப்பின் சாவியில், சிறையை சோர்கமாக்குவாள் என்று…"
    }
  ],
  "oviyam": [
    {
      "id": "1",
      "title": "கோவில்",
      "subtitle": "இயற்கை பேரிடரிலிருந்து மீள உதவும்\n\nசெயற்கை புதையலாம் கோபுரம்\n\nஅவையோ அதிசய அற்புதம்\n\nஇது நம் திருவதிகை வீரட்டானம்\n\nதிருக்கோவிலின் கோட்டோவியம்.",
      "name": "ஸ்ரீலயா",
      "date": "Jan 09, 2024"
    },
    {
      "id": "2",
      "title": "சிலை",
      "subtitle": "இருள் போக்கும் இருபத்தைந்து முகங்களும்\n\nஅருள் அளித்து ஐய்யம் நீக்கும் ஐம்பது கைகளும்\n\nஅறுபத்தி நான்காவது திருக்கோலம்,\n\nஇக்கோல்த்தின்‌ பெயர் மஹா சதாசிவர்.\n\nஇதுவே‌ எனது\n\nஇரநூறவது ஓவியம்\n\nகலையும் தமிழும் கலந்த காவியம்.",
      "name": "ஸ்ரீலயா",
      "date": "Jan 09, 2024"
    },
    {
      "id": "3",
      "title": "நற்றிணை",
      "subtitle": "நற்றிணை-149\n\nதோழி கூற்று\n\nநெய்தல்\n\nபுது மலர் தீண்டிய பூ நாறு குரூஉச் சுவல்\n\nகடு மான் பரிய கதழ் பரி கடைஇ\n\nநடு நாள் வரூஉம் இயல் தேர்க் கொண்கனொடு\n\nசெலவு அயர்ந்திசினால் யானே\n\nஅலர் சுமந்து ஒழிக இவ் அழுங்கல் ஊரே!",
      "name": "ஸ்ரீலயா",
      "date": "Jan 09, 2024"
    },
    {
      "id": "4",
      "title": "கொலுசு",
      "subtitle": "உன் கொலுசுக்குள் ஒளிந்து \n\nகொள்ள அனுமதி வேண்டுமா....\n\nஒளிந்து கொண்டாலும் நடக்கும் \n\nபொழுதெல்லாம் சத்தமிடுவது \n\nஎன் காதல் பாடல் தான்....\n\nஒரு ஜோடி கொலுசை தான்\n\nஉன் இரு கால்கள் பிரித்து விட்டது.....\n\nஆது போல் என் காதலையும் \n\nபிரித்து வைப்பாய் என்று பயந்து \n\nதான் ஒளிந்து கொண்டேன்....",
      "name": "ரிஷிகா.ஜே",
      "date": "Jan 09, 2024"
    },
    {
      "id": "5",
      "title": "அவள்",
      "subtitle": "பெண் ஒரு கண் என்றால் \n\nஆண் இமை இல்லை \n\nஇன்னொரு கண்.....\n\nகாவல் என சிறையும் வேண்டாம்....\n\nஅக்கறை என் அடக்கவும் வேண்டாம் ....\n\nஅன்பின் பெயரில் அடிமையும் வேண்டாம்.....\n\nஅமுதின் பெயரில் \n\nநஞ்சும் வேண்டாம்....\n\nகாதல் என்றால் \n\nஆனவக்கொலையும் வேண்டாம்....\n\nவேலைக்கு சென்றால் செவி \n\nகூசும் வார்த்தையும் வேண்டாம்.....\n\nஅவள் அவளாகவே இருக்கட்டும்..........\n\n",
      "name": "ரிஷிகா.ஜே",
      "date": "Jan 09, 2024"
    }
  ],
  "sirukadhai": [
    {
      "id": "1",
      "title": "குழந்தைகள் மருத்துவமனை",
      "subtitle": "அந்த குழந்தையின்கண்களை அவனால் மறக்க முடியவில்லை",
      "name": "சக்திவேல்",
      "date": "Jan 09, 2024",
      "content": "பக்கத்து அறையில் ஏதோ சத்தம் கேட்கிறதே, என்ன அது, ஏதோ குழந்தை அழுகும் சத்தம்,ஏன்  இப்படி அளறுகிறது, குழந்தைகளின் சிணுங்கல் கேட்டாலே எரிச்சலாக இருக்கிறது, என்னமா அளருகிறது, இடை இடையில் தேம்பும் சத்தமும் சேர்ந்தே கேட்கிறது, என்ன..., சத்தம் நின்று விட்டது, என்ன பெரியவர்களின் அழுகை சத்தமும் கேட்கிறதே.. பதறுகிறான்.....மீண்டும் குழந்தையின் சிணுங்கல்.. அப்பாடா, ஒரு பெருமூச்சு. எனக்கு ஒன்னும் புரியல. \n\nபுத்தகம் படித்து கொண்டிருந்த அம்மாவை கேட்கிறேன், “என்னாச்சி மா குழந்தை அழுதுட்டே இருக்கு, ஆஸ்பிட்டிரியே   இப்டி சத்தமா இருக்கு.”  அம்மா சொன்னாள்,”பாவம் டா குழந்தை, மூச்சு திணறலாம், மூச்சு குழாய் ல ஏதோ பிரெச்சன, மூச்சு விடவே கஷ்ட படுறா, பாக்கவே கஷ்டமா இருக்கு, நல்ல அழகா இருக்கு குழந்தை அமுள் பேபி யாட்டம், சின்ன வயசில நீயும் அப்புடி தான் இருப்ப, யார குற்றம் சொல்ல, எல்லாம் விதி நு சாபம் விடுரத தவர என்ன செய்ய”. இறைவனை தீவிரமாய் நம்பும் என் அம்மாவின் மனதிலும் அந்த அலுப்பு குரல் தெரிந்தது. \n\nஎல்லா அழுகைக்கு பின்னும் ஏதோ ஒரு வலி இருக்கிறது என்று உணர்கிறான், அந்த குழந்தைய பாக்கணும் போல இருக்கு, விரைகிறான், பக்கத்து அறைக்கு, அந்த குழந்தையை சுற்றி இரண்டு செவிலியர்கள், அந்த குழந்தையின் அம்மா,அருகில் ஆயா,நால்வரும் சேர்ந்து அந்த குழந்தையின் முகத்தில் செயற்கை பிரணவாய்வு இயந்திரத்தை வைத்து மூச்சு கொடுக்க முயற்சித்து கொண்டிருந்தார்கள். \n\n அம்மா கையை பிடித்திட, அந்த வயசான ஆயா “எம் வீட்டு மகராசிக்கு இந்த நிலமையா, என் மூச்ச, என்  பேத்திக்கு கொடுக்க கூடாதா”   என்று புலம்பி கொண்டே குழந்தை யின் கால்களை பிடித்து கொள்ள, இரு செவிலியர்களும் ஆக்சிசன் மாஸ்க் கொடுக்க முயற்சித்தார்கள், அந்த குழந்தையோ கை கால்களை உடைத்து சிரமம் கொடுத்து கொண்டே அளறியது, அந்த ஆயாவை எட்டி உதைத்தது. \n\n கதவருகே ஒரு சொட்டு கண்ணீரோடு பார்த்துக் கொண்டிருந்த நான் விரைந்து குழந்தையின் மெல்லிய கால்களை அழுத்தி பிடித்தேன், அத்தனை மென்மை அந்த காலில், நீண்ட நேரத்திற்கு பின் குழந்தை அமைதியானது, செயற்கை சுவாசத்தின் உதவியோடு உறங்கியது, இயல்பாக கிடைக்க வேண்டிய காற்று இவள் அருகே இல்லாமல் போனது தான் இயக்கையின்  பேரழிவு. அனைவர்க்கும் நீர் நிலம் காற்று மன் விண் என்னும் இயற்கையின் இயல்பு,அந்த குழந்தையிடம் தோற்று போனது, இறைவனும் தோற்று போனான், இவன்வரையில் அவன் இல்லாமல் போனான். \n\n தினமும் , ஒவ்வொரு நேரமும் ஒவ்வொரு நிமிடமும் அந்த குழந்தை அருகே இருந்தான், கோமளியாய் மாறி சிரிப்பு காட்டுவான், அந்த குழந்தையின் சிரிப்பில் இன்பம் காண்பான், அடம் பிடித்த குழந்தைக்கு அவனை பிடித்தது, மாமா சொல்லு மாமா சொல்லு என்ற வார்த்தையில் அந்த தாய்க்கு தம்பியாகி போனான், ஒரு வாரம் காய்ச்சலுக்கு பின் அவனின் அம்மாவை டிஷ்சார்ஜ்  செய்தார் டாக்டர், அம்மாவை பார்த்துகொள்வதிலும் அத்தனை பாசம், மருத்துவமனையை விட்டு கிளம்புவதற்கு முன் அந்த குழந்தையை பார்க்க சென்றான், கடைசியாய் கோமாளி வேசம் போட்டு சிரிக்க வைத்தான், மருந்து மாத்திரை உண்ண வைத்தான். \n\nஅந்த குழந்தையின்\n\nகண்களை அவனால்\n\nமறக்க முடியவில்லை.....\n\nஅழுத அந்த குழந்தையை\n\nதன் கோமாளி தனத்தால்\n\nசிரிக்க வைத்த பின்,\n\nஅவன் செல்லும் பொழுது,\n\nஅவனை  நோக்கி அழுக\n\nதொடங்கிய குழந்தையை\n\nமீண்டும் எப்படி சிரிக்க வைப்பான்...\n\nபாவி அவன் அழுக வைத்து விட்டான்,\n\nஅம்மா அவனை அழைக்க குழந்தை விட்டு விலகி நடக்களானான் ,\n\nஅம்மா கையை பற்றிய படி,திரும்பி குழந்தையை பார்த்த படி,\n\nஅவன் அம்மாவின் கண்ணில் பாசத்தின் கண்ணீர், அவன் கண்ணில் உணர்வு உணர்ந்த கண்ணீர், அந்த தாயின் கண்ணில் மனிதத்தின் கண்ணீர், அந்த குழந்தையின் கண்ணில் வலிகளின் கண்ணீர்,\n\nகண்ணீர் நிறமற்றது,ஆனால் நிலையும்  தொட்டது,அவனும் சென்றான்,\n\nஅம்மா கையை பற்றிய படி,குழந்தையை  திரும்பி பார்த்த படி,\n\nஇவனுக்கு இடை இடையே தோன்றியது சில கவிதைகளும்,\n\nகுழந்தைகள் மருத்துவமனையில்\n\nகுழந்தைகளை சிரிக்க வைப்பதும்,\n\nபெற்றோர்களை அழுக வைப்பதும்,\n\nகுழந்தை படம்\n\nபோட்ட அட்டவணை.\n\nதினமும் நேரம் தவறாமல்\n\nதொடர்கிறது,\n\nஅங்கே கலங்குவது\n\nமூன்றே கண்கள் தான்\n\nகுழந்தைகளுக்கு ஊசியினாலும் \n\nபெற்றோருக்கு பாசத்தினாலும்\n\nமூன்றாவதாக அங்கே\n\nஅவர்களுக்கு யாரும் இல்லாததால்,\n\nமின் விறிசிக்கு கலங்கி இருக்கலாம்.\n\nகுழந்தை போல் சட்டமிட்டு\n\nகொண்டே அழுகிறது."
    },
    {
      "id": "2",
      "title": "தீயுடன் ஒரு காதல்",
      "subtitle": "பல நாள் கழித்து மீண்டும் தீயுடன் ஒரு காதல்",
      "name": "ஆனந்த்",
      "date": "Jan 09, 2024",
      "content": "பிறரிடம் பேச கூச்சப் பட்டபோதும்,\n\nபந்தியில் இன்னொரு பங்கு உணவு கேட்காத போதும், \n\nஅலைபேசி அழைப்புகளை அரவணைக்காத போதும், \n\nதெரியாமல் கால் மிதித்தால் மன்னிப்பு கேட்க தயங்கியதில்லை.\n\nசில குணம் சிலரிடம் இயல்பாகவே உள்ளது போல!\n\nபல நாள் கழித்து மீண்டும் தீயுடன் ஒரு காதல்!\n\nஅலாதி பிரியம் வைத்தால் அழித்திடுவாள்,\n\nஅளவோடு அன்பு கொண்டால் அணைத்திடுவாள்.\n\nமங்கை ஆயிற்றே,\n\nதென்றல் தீண்ட, தன்னை மறந்து ஆட்டமும் போடுவாள்!\n\nஉன் துளி வியர்வையில் தெரிவதோ வானவில்லின் காட்சி,\n\nஉன் விழி பார்வையில் குளிர்வதோ கதிரவனின் ஆட்சி!\n\nஇயற்கையை இயக்கும் ஈர்ப்பே, \n\nஎன்னையும் உன் பக்கம் ஈர்த்து கொள்கிறாயே!\n\nமனதில் ஒரு பள்ளி கட்டினேன், இளமை என்றும் தீராமல் தங்கி விட. \n\nபள்ளி பாடம் என்ன என கேட்கலாம். \n\nவெறுமையின் தீமை,\n\nவெறுப்பின் விளைவு,\n\nஅன்பெனும் முதல் மொழி,\n\nமனிதத்தின் அறிவியல்,\n\nஇவை மட்டுமே கற்கிறான் அந்த ஒரே ஒரு மாணவன்!\n\nகவிஞனுக்கே உரித்தான பொறாமை பொங்குதடி,\n\nஉன் பூ விழி பார்வை தேன் கவிதை எழுதையிலே!\n\nஉயிரின் இலையில் எழுதி விட்டாய்,\n\nஇனி என்றென்றும் உதிராதே உன் அலை ஏந்திய இலை!\n\nஆசைகளால் வாழ்பவன் ஓட்ட பந்தயத்தில் இருக்கிறான். \n\nதேவைகளால் வாழ்பவன், தொந்தரவற்ற துயில் கொள்கிறான்!\n\nபூமியின் ஈரம் நிலை இல்லை, \n\nவானின் நீளம் நிலை இல்லை.\n\n குளிரும் காற்றும் நிலை இல்லை,  \n\nகாய விடும் வெயிலும் நிலை இல்லை.\n\nநிலையில்லா ஆயுளில் எதுவும் நிலையில்லையே,\n\nமோகம் மிகுந்த மானுடா நீ ஏந்த நிலை தேடி அலைகிறாயோ!\n\nஅமைதி கேட்டேன் புயல்கள் வந்தது, \n\nதண்ணீர் கேட்டேன் கடல்கள் தந்தது,\n\nஓய்வு கேட்டேன் மரணம் வந்தது, \n\nஅன்பை கேட்டேன், மனிதன் வரவே இல்லை!\n\nவாழ வழி கேட்டேன், தனிமையும் தவிப்பும் இருக்கும் என்றார்கள்.\n\nசரி மரணிப்போம், அதுவும் தனிமையும் தவிப்பும் தானே என கேட்டேன்,\n\nஅடக்கம் செய்ய கூட ஆட்கள் தேவையப்பா என்று கூறுகிறார்கள்.\n\nஉலகின் எல்லை எதுவென கேட்டால், வாழ்வின் எல்லை அது என கூறுவேன். மதுவின் எல்லை எது என கேட்டால், மரிக்கும் மூளை அது என கூறுவேன். தோல்வியின் எல்லை எதுவென கேட்டால், துவக்கத்தின் அச்சம் அது என கூறுவேன். ஞானத்தின் எல்லை எது என கேட்டால், ஆயுளின் அனுபவம் அது என கூறுவேன்!\n\nதத்துவ மேதை சாக்ரடீஸ் வேண்டாம், \n\nஅறிவியல் மேதை அரிஸ்டாட்டிலும் வேண்டாம்,\n\nகல்லறையில் என்னோடு பேசும் கால் பங்கு நிறைந்த தேநீர் கோப்பை ஒன்று போதும்,\n\nஉலகின் உருவம் விளக்கி வைக்க!\n\nஇரவில் உறக்கம் இழந்தவனிடம், \n\nஉணவில் ஊட்டம் இழந்தவனிடம், \n\nஇசையில் இன்பம் இழந்தவனிடம், \n\nசரி ஆகி விடும் என்பதை தவிர வேறு என்ன பாடல் பாடும் இந்த மொழிகள் நிறைந்த உலகம்?\n\nவாய்கள் நிறைந்த வையத்தில், வார்த்தகளுக்கா தட்டுபாடு?\n\nஅடி வானச் சூரியன் அரங்கேறும் வேளை,\n\nபுள்ளினங்கள் பாடலோலிக்கும் பனி வடியும் காலை.\n\nபட்டு தரை மீது கால் வைத்து நிற்க, \n\nவிழிகள் இரண்டும் இரண்டு நிமிடம் கூறி கொஞ்சம் சொக்க,\n\nமூளை தொட்டால் அந்த கறை படிந்த பால் பாவை,\n\n\"காபி\" என்று பெயர் கொண்டதால் அவளே நாளின் முதல் தேவை!\n\nகூந்தலுக்கு ஒன்று, கோவில் சிலைக்கு ஒன்று என\n\n பூக்கள் மணம் பிரித்து மாறுவது இல்லை.\n\nஆனால் முடி திருத்த ஒருவன், அர்ச்சனை செய்ய ஒருவன் என \n\nகுலம் பிரித்து மாறுகிறான் மனிதன்.\n\nகூந்தல் கண்ட மலர்கள் ஆயிரம், \n\nஆனால் மலர்கள் சென்ற கூந்தல் ஒன்றாக தான் இருக்கிறது.\n\nஇங்கே எல்லாம் கூத்துகளும், வேடங்களும் அந்த ஆசையில் மூழ்கிய பூக்கள் போடுவதே!\n\nபெற்றோர் பாசத்தை துளியும் குறையாமல், \n\nஅதில் குளித்து மகிழும் ஒற்றை பிள்ளை தானே என்பார்கள். \n\nஉன்னுடன் ஒரு மனிதன் பிறந்தான், என்னுடன் ஒரு தனிமை பிறந்தது. \n\nதுண்டு மிட்டாய்க்கு சண்டை போடும் வயதில், துண்டாக்கும் தனிமையுடன் சண்டை போட்டோம். \n\nஏக்கம் நிறைந்த ஏழைகள் நாங்கள், \n\nஎங்களை பணக்காரன் என்று கூறி பாவம் சேர்க்காதே!\n\nகண்ணில் காலம் வைத்து தைத்து கொண்டால் காணும் காட்சி உறைந்து போகும் என எண்ணினேன். \n\nமூட மனம் புத்தி பெற்று கூறியது, \"நினைவு மட்டுமே நீங்காமல் இருக்கும்\" என.\n\nவரம் கொடுக்கும் சாமிக்கும் பணம் கொடுத்தார், \n\nதானம் கேட்ட பிச்சைக்காரனுக்கும் பணம் கொடுத்தார். \n\nகுதித்து வந்த குழந்தை பீபீ கேட்க, கை பிடித்து இழுத்து சென்றார்,\n\nஅந்த தாராள மனக்காரத் தந்தை.\n\n\" உனக்கும் எனக்கும் தட்டில் காசு போட்டவன், \n\nதன் பிள்ளையின் ஆசைகளை பட்டினி போடுகிறான். \n\nஉண்மையில் இது தான், நீயும் நானும் கேட்கும் அறமா?\" \n\nஎன்று சிரித்த படி நிற்கும் சிறப்பு சிலையிடம் கேட்டான் அந்த யாசகன்.\n\nசில சமயம் இறந்து விட தோணும். \n\nசில சமயம் இறந்தே விட்டேன் என்றும் தோணும்.\n\nஆனால் அந்த பொழுதுகளில் தான், எதிர்பார்க்காத நபர்கள், \n\nஅவர்கள் எதிர்பார்க்காத அன்பை தெளித்து விட்டு செல்கிறார்கள்.\n\nபழம் தேடி வந்த பறவை ஒரு வியப்பு. \n\nஅது தேடி வந்த கணி பழுக்காமல் இருக்கலாம். \n\nஅது அமர்ந்து உண்ணும் வேளை, கிளை உடைந்து போகலாம். \n\nஇரை தேடி வந்தது இரையாகி கூட போகலாம். \n\nஇருந்தாலும் அதன் தேவைக்காக மட்டுமே வாழ்கிறது.\n\nபரீட்சை அறையில் ஒரு வினா மீதம் வைத்தவனும்,\n\n சிறைஅறையில் தன் பிள்ளையிடம் பேச தவித்தவனும் கூறியது,\n\n\"இன்னும் கொஞ்ச நேரம் கிடைச்சிருந்தா நல்லா இருந்திருக்கும்.\"\n\nஇரவு வரும் போதெல்லாம், நிலவு வருமா என தெரியாது. ஆனால்,\n\n இருள் வந்த போதெல்லாம் ஒரு சுகம் வந்தது.\n\n எந்த விழியும் எனை தீர்மானித்து விழுங்கவில்லை, \n\nஎந்த செவியும் நன் கூறிய வார்த்தைக்கு கோப படவில்லை.\n\n நானும் அந்த இருளும் பேசிக்கொள்வோம், \n\nஅமாவாசை அன்று ஆழிக்கு அவள் துணை நிற்பது போல"
    },
    {
      "id": "3",
      "title": "மைக்ரோ காதல்",
      "subtitle": "நேரிலும் சரி, கனவிலும் சரி.",
      "name": "பாரதி",
      "date": "Jan 09, 2024",
      "content": "வண்டிகளின் சுமை தாங்கும் ஒரு குழியின் கதை இது. வண்டலூர்- கேளம்பாக்கம் ரோட்டில் மனிதர்களைவிட குழிகள் பல வருடங்களாக வசித்து வருகின்றன. பேருந்துகள் குழியின்மேல் ஓர் ஆட்டம் போடாமல் கல்லூரியைச் சென்றடையாது. நான் ரசிக்கும் குழிக்கு ஒரு சிறப்புண்டு. அது பேருந்துகளை ஆடவிட்டதில்லை. ஆனால் பல மனங்களை ஆட்டிவைத்தது. சாய்ந்ததில் என் மனமும் ஒன்று. \n\nமழைக்காலங்களில் அந்த குழி நிரம்பி வழியும். குழியின் இருபுறமும் வண்டிகள் வரிசையில் சிக்கிய எறும்புகளைப் போல மெதுவாக நகரும். ஆனால் நான் சிக்கியது ஒரு கோடை மழையன்று. வரிசையில் நின்று கொண்டிருந்த எங்கள் பேருந்திலிருந்து ரகுமானின் இசை ஒலித்தது. டிரைவர் அண்ணாவின் கருணையில், சனிக்கிழமை மாலை மொக்கையாகப் போனாலும் ஒரு வைபுடன் இருந்தது. அப்போது என் கண்கள் குழிக்கு எதிரே இருந்த பேருந்தைப் பார்த்தது. எனக்கு நேர் எதிரில் அவளை முதன்முதலில் பார்த்தேன். அதே ஏழாவது இடம், ஜென்னல் ஓரத்தில்.\n\nஇயற்பியலில் ஒரு பாடம் உண்டு. “எதிர்முனைகள் ஈர்க்கும்.” எங்களைப் பொருத்த வரை அது நூறு சதவிகிதம் உண்மை. நான் பொறியியல் மாணவன், அவள் இருந்தது மருத்துவக் கல்லூரிப் பேருந்தில். என் இடது காதில் உள்ள இயர்போனின் மறுபாதி அவளது வலது காதில் ஒரு வெளிச்சம் விட்டது. ஜென்னலை உரசிக்கொண்டிருந்த என் கை அசைக்கத் துடித்தது. தைரியம் வரவில்லை. அவளது கைகளோ போனை பிடித்தவாறு உள்ளே இருந்தன.\n\nஒரு மருத்துவரின் கைகளைப்போல். மழை பார்வையை மறைத்தாலும் எங்களைப் பிரிக்கும் குழியில் அவளது பிம்பத்தைப் பார்த்தேன். எதிர் ஜன்னல் திறந்தது. என்னைத்தான் பார்க்கிறாள் என்ற நம்பிக்கையுடன் கைகளை உயர்த்தினேன். பச்சை சிக்னல் வந்து என் வாய்ப்பைக் கெடுத்தது. எனக்கு மிஞ்சியது புன்னகைக்கும் பிம்பம் மட்டுமே.\n\nநான் பாஸாகி இரண்டு வருடங்களாகிவிட்டன. சுமார் 500 தடவை அந்த சாலையில் நான் பயணித்திருப்பேன். எனக்கு வந்த மைக்ரோ காதல்போல் அந்த பள்ளமும் உயிருடன் இருக்கிறது. ஆனால் இன்றும் அந்த பிம்பம் கிடைக்கவில்லை.\n\nநேரிலும் சரி, கனவிலும் சரி."
    },
    {
      "id": "4",
      "title": "காணாமல் போனவை",
      "subtitle": "எழுதப்படாத பக்கங்களின் கூறப்படாத குறை.",
      "name": "பாரதி",
      "date": "Jan 09, 2024",
      "content": "பாலுவுக்கு அன்று கணக்குப் பரீட்சை. நன்றாக எழுதியதாக ஓர் எண்ணம் இருந்தது. அதே சமயம் பரீட்சை கடினமாகவும் இருந்தது. நமக்கு மட்டும் ஏன் இப்படியெல்லாம் நடக்குது என முணுமுணுத்துக்கொண்டே லிப்டில் ஏறினான். கதவு மூடும் சமயத்தில் ஒருத்தர் லிப்டை நிறுத்தி தானும் ஏறிக்கொண்டார். காதில் இயர்போன் மாட்டியபடி நின்றுகொண்டிருந்தவன் மெதுவாக ஒரு காதிலிருந்து இயர்போனைக் கழற்றினான். ஏறியது அவனது எலக்ட்ரானிக்ஸ் டீச்சர். “ஆண்டவா, என் மேல் கருணையே இல்லையா உனக்கு?” என்று மனதில் நினைத்துக்கொண்டே வணக்கம் வைத்தான்.\n\nஇரண்டு மாடிகளைத் தாண்டுவதற்குள் அவனுக்குள் பல்வேறு சிந்தனைகள் சிறகடித்தன. அவனுக்கோ அவரைப் பிடிக்காது. வகுப்பின் “அவுட்ஸ்டாண்டிங் மாணவன்” அவன். ஒரு நாள் கூட இருவரும் ஒருவரை ஒருவர் முகம் பார்த்துப் பேசியதில்லை. வெற்றியை மட்டுமே இலக்காகக் கொண்டவன் பாலு. எதிலும் சிறந்தவனாக இருக்க வேண்டும் என்றே வேலை செய்வான். ஆனாலும் அந்த ஆசிரியர் அவனுக்கு முழு மதிப்பெண்கள் கொடுத்ததில்லை. “எப்போதும் ஒரு குறை இருக்கும்.” என்று கூறுவார். பாலுவை அது படுத்தியதில்லை. ஆனால் வாலிபத்திற்குரிய ஈகோ சும்மா விடுமா? ஒருமுறை கூட அவரிடம் பாலு படிப்பைத் தவிர வேறு எதைப்பற்றியும் பேசியதில்லை.\n\n“நேற்றைய தேர்வைப் பற்றிக் கேட்டால் என்ன சொல்வது? ஒருவேளை திருத்தியிருப்பாரோ? ” இப்படி ஆழ்ந்த சிந்தனையில் இருந்த போது, திடீரென்று அபாய ஒலி அடித்தது. மின் தூக்கி நின்றது. ஆசிரியரும் பாலுவும் ஒருவரை ஒருவர் பார்த்துக்கொண்டனர். பேசிவைத்தது போல முதலில் தெரிந்தவர்களுக்கு போன் போட்டு உதவி கேட்டனர். சரிவரவில்லை. இருவரும் ஆளுக்கொரு மூலையில் அமர்ந்தனர்.\n\nநொடிகள் பல மணி நேரமானது. முன் வகுப்பில் இதே ஆசிரியர் சார்புக் கோட்பாடு பற்றிக் கூறியது நினைவிற்கு வந்தது. “சக மாணவியுடன் இப்படி மாட்டிக்கொள்ளும் அளவுக்கு அதிர்ஷ்டம் இல்லனாலும் பரவால்ல, ஆனா இப்படி இந்த ஆளோட கோர்த்துவிட்டுட்டியே” என்று புலம்பித்தான் என்ன பயன்? எமெர்ஜென்ஸி விளக்கின் ஒளியில் தன் ஆசிரியரின் முகத்தைப் பார்த்தான். வேர்வைத்துளிகள் ஒளியில் பிரதிபலித்தன. அப்போது உணர்ந்தான், அந்த அமைதி இருவரையும் விழுங்கிக்கொண்டிருந்தது.\n\nஎன்ன பேசுவது? ஒருமுறை மனத்திற்குள் ஓட்டிப் பார்த்துவிட்டு, “சார், நீங்கள் இதற்கு முன் இப்படி மாட்டியதுண்டா?” என்று கேட்டான். அவனது குரலில் ஒரு விதமான தயக்கமும் பயமும் கலந்திருந்தன. அவனது ஆசிரியர் அவனைப் பார்த்தார். அந்த ஒளியில் அது அவனுக்கு ஒரு விசாரணை போல் தோன்றியது. தனது போனில் உள்ள டார்ச்சையும் ஒளிரவிட்டான்.\n\n“இதுதான் முதல் முறை.” அவரது குரலிலும் ஒரு விதமான பதற்றம் தெரிந்தது. கழற்றிய இயர்போனை ஆசிரியரிடம் நீட்டினான் பாலு. கொஞ்சம் யோசித்த பிறகு ஆசிரியர் அதை வாங்கிக்கொண்டார். அமைதியுடன் ஆழ்ந்த சிந்தனையும் அவர்களைச் சூழ்ந்துகொண்டது.\n\nஅந்தக் குறை என்னவென்று இன்றுவரை அவரும் சொன்னதில்லை, அவனும் யோசித்ததில்லை.\n\nமீட்புக் குழு வந்து கதவைத் திறந்த போது பலமணிநேரமானதுபோல் இருந்தது. இருவரும் விடை பெற்றனர்.\n\nஅடுத்த நாள் வகுப்பிற்கு வழக்கம்போல் தாமதமாக வந்தான் பாலு. ஆனால், நின்று அனுமதி கேட்ட பிறகே உள்ளே சென்றான். வகுப்பில் ஆர்வத்தோடு கலந்துகொண்டான். ஆசிரியருக்கு ஆச்சரியமாக இருந்தது, ஆனாலும் மகிழ்ச்சியாகவும் இருந்தது.\n\nபின் வந்த தேர்வுகளில் ஆசிரியரின் அறிவுறுத்தல்படி தனது தவறுகளைத் திருத்திக்கொண்டான். முழு மதிப்பெண்களும் பெற்றான்.\n\nசக மாணவர்கள் கேட்கும்போது தனது குறையைப் பற்றி யோசிப்பான் பாலு. அன்று லிப்டில் மாட்டியது அவனுக்கு நினைவிருந்தது. என்ன நடந்ததென்று நினைவில்லை. ஆனால் தன் குறையை அன்றுதான் உணர்ந்தோம் என்று அவனுக்குத் தெரியும். ஆனால் நடுவில் கொஞ்சம் பக்கங்களைக் காணவில்லை. எழுதப்பட்டதா என்றும் தெரியவில்லை."
    }
  ],
  "puthagavimarsanam": [
    {
      "id": "1",
      "title": "நரிப்பல்",
      "subtitle": "செய்யும் தொழிலே தெய்வம் என \"செருப்பு விற்ப்பவர்\" கதை ஆழமாய் சொன்னது.",
      "name": "கவின்மொழி",
      "date": "Jan 09, 2024",
      "content": "மதிப்பிற்குரிய எழுத்தாளர் வெ.இறையன்பு,இந்திய ஆட்சிப் பணியில் சராசரி ஆட்சி தலைமையில் இருந்து என் பார்வையில் வேறுபட்டு வாழ்ந்தவர் .அவரின் \"நரிப்பல்\" புத்தகம் என்னை தலைப்பிலேயே படிக்கச் சொல்லி அழைத்தது .இந்நூல் 15 தினசரி நிகழ்வுகளின் முடியாத சிறுகதை .ஜன்னலோர பயணியாய் பயணிக்கும்போது பார்த்து ரசித்த, அன்றாடம் பேசப்படாத நிகழ்வுகள் இவை.என்னை அதிகமாக சிந்திக்க வைத்த சில வரிகள் இங்கே 'மரண தண்டனை'என்னும் கதையில் 'இன்பங்கள் வெவ்வேறாக இருக்கும் துன்பங்கள் ஒரே மாதிரி தான் இருக்கும்' என்று மனித வலிகள் எவ்வளவு என்று அளந்தாலும் அது வலி தான் என்று ஆணி அரைந்தார். கிளி வளர்ப்பின் ஒரு சுவாரசியத்தை \"சிறகுகள் வேண்டும்\" என்பதில் \"எதன் மீதும் ஈர்ப்பு பிரமிப்பும் ஆரம்பத்தில் தான்”.\"கிளிகளின் உலகத்தில் எதற்கு மனிதர்களின் பிரித்து வைக்கும் அற்ப பாஷை\" என்று கேள்வியோடு முடித்தார். பயணத்தின் அனுபவமாய் வாழ்க்கையே குறைந்த லக்கேஜுடன் இருந்தால் பயணம் பாரமற்று இருக்கும் என கருத்துக்களாய் கலந்து \"நிறப்பிரிகை\" கதை கடந்தது. செய்யும் தொழிலே தெய்வம் என \"செருப்பு விற்ப்பவர்\" கதை ஆழமாய் சொன்னது.\n\nநரிப்பல் நரிக்குறவர்களின் வாழ்வியல் பற்றி சொன்னது.\"டூலெட்\" இன்றைய வாடகை வீடுகளின் தினசரி நாடகங்களில் ஒன்றை அரங்கேற்றி சென்றது. அதில் ஒரு நிதர்சன உண்மை வரி என்னை சில நேரம் சிந்திக்க செய்தது அது 'சுய சரித குறிப்புக்களை சொல்லும்போது அடுத்தவர்களுக்கு ம் அது மகிழ்ச்சியூட்டக்கூடியதாக இருக்க வேண்டிய அவசியம் இல்லை என்பதுதான்'. இழப்பீடு கதையில் ராஜாளி பறவையின் எனது அறிமுகம் இவை கம்பீரம் அதிசயம் ஆளுமையின் குறியீடு என்று தெரியப்படுத்தியது. அடுத்த கதையில் ரத்த தானத்தின் அவசியமாய் குருதியோடு கதை அளித்தார்.\n\nநான் அறிந்திடாத மரணத்தை ஐந்து படிகளாய் பிரித்தார் மறுத்தல், கோபம்,பேரம் பேசுதல் ,கவரை ஏற்றல் என்று சாதி மத பேதங்கள் ஒழிக்க ஒளியாய் வாழ்ந்த \"மரணத்தின் சமர்ப்பணம்\".இவை வெறும் கதைகள் அல்ல. தீராத விஷவாயுமரணம் ,துப்புரவு பணியாளனின் அவல நிலை, \"இரங்கல்\" கதையாய் இடம் பெற்றது. பல தினசரி உயிர்களின் போராட்டம் இவை வெறும் கதாபாத்திரம் அல்ல நேற்றைய பிரச்சனையின் ,\n\nநினைவுகளின் கூச்சல் .ரசிக்க மறந்த தினசரியின் அழகு இவர் எழுத்து. சிறு நிகழ்வுகளைக் கூட ரசனையோடு சொன்னார்.உவமைகள் இல்லை உணர்வுகளால் என்னை புத்தகங்களின் உறவாக்கியவர்‌.பல நேரம் எழுத்தாளர் சொன்னதைப் போல கடைசி பக்கம் எட்டிய போதும் கதைகள் நினைவாய் என் நெஞ்சில் நிழலாடிக் கொண்டிருக்கின்றன."
    }
  ],
  "vasanam": [
    {
      "id": "1",
      "title": "தேனும் கசக்கும்",
      "subtitle": "முற்போக்கு சிந்தனை உடன் முன்னோக்கி நகருவோம்",
      "name": "சக்திவேல்",
      "date": "Jan 08, 2024",
      "content": "அந்த காட்சி தீக்கடையிலோ வீட்டு விசேஷத்திலோ  தொடங்கியது அல்ல.அது ஒரு புரட்சி மாநாடு.எங்கும் புரட்சிகர சத்தம்.\n\nமுற்போக்கின் முன்னோடிகள் என்ற முத்திரை குத்தப்பட்ட,உண்மையில் முற்போக்கானவர்களும்,முற்போக்கின் போர்வையில் குளிர் காயும் பிற்போக்கானவர்களும்,சங்கமிக்கும் கூட்டம் அது.வழிமாறி வந்தவன் போல் திக்கெங்கும் ஒலித்துக் கொண்டு, திசைகளில் கேட்கும் கூச்சல் \n\nசத்தத்தை ஆவேசத்துடன் கைதட்டிப் பார்த்துக் கொண்டிருக்கும் அவன் தான் ஹரிஹரன் எனும் அரிகரன்.....\n\nஅவன் அருகே ஆவேச பேச்சையும் அசைவின்றி கேட்டு புன்சிரிப்பு மட்டும் கொடுத்துக் கொண்டிருக்கும் அவன் திருமால்.புரட்சிகரமாகப் பேசிக் கொண்டிருக்கும் புரட்சிகர கட்சியின் தலைவர் ஆவேசத்துடன் பேசிக்கொண்டிருந்தார் அவர் சொன்னதோ\n\nபேச்சாளர் - ஜாதி மதம் இனம் மொழி எனப் பிரிவினையை பிரித்தெறிந்து, ஒற்றுமையை நிலை நாட்ட, வேற்றுமையைத் தூரம் எறிய ஒன்றாவோம்.\n\nமுற்போக்கு சிந்தனை உடன் முன்னோக்கி நகருவோம்.\n\nசக மனிதனை மனிதனாய் மதிப்போம். சுயமரியாதையை விட்டுக் கொடுக்காமல் இருப்போம். தன்னம்பிக்கையோடு மூடநம்பிக்கை\n\nஒழிப்போம்.வாழ்க தமிழ் !! வாழ்க தமிழர் !! என்று கூறி முடித்தார்\n\nஅரிகரனும் அவரின் பேச்சில் மெய்மறந்து கேட்டு ஆவேசத்துடன் தமிழ் வாழ்க!! தமிழர் வாழ்க!!எனும் கோஷத்தை தன்னால் முடிந்த அளவு கத்தி கூறினான்...அருகே இருக்கும் திருமாலோ அரிகரனைப் பார்த்து \n\nதிருமால் - தமிழ் வாழட்டும் தமிழரும் வாழட்டும் ஆனால் தமிழர் மட்டும் வாழ வேண்டும் என்பது எப்படிச் சரியாகும்??  ஒற்றுமையாய் மனித இனம் வாழட்டும் என்று கூறி இருந்தால் இன்னும் சரியாக இருந்திருக்கும் அல்லவா?? \n\nஅரிகரன் - அதற்கு அவனோ உன் பேர் என்ன தோழரே என்றான்..\n\nதிருமால் - என் பேரு  திருமால் ங்க என்றான்..\n\nஅரிகரன் - சாமி பெயரை வைத்திருக்கும் உனக்கு முற்போக்கு கூட்டத்தில் என்ன வேலை தோழரே என்று சிரித்துக்  கொண்டே கேட்டான்....\n\nதிருமாலோ-   நான் தவறாக ஏதும் சொல்லவில்லையே...\n\nமொழி வாழட்டும்!! மனிதன் வாழட்டும்!! அதைத் தொடர்ந்து வரும் மனித மனம் வாழட்டும் என்பது சரியாகும்...தமிழர் வாழட்டும் என்பது ஒரு குறிப்பிட்ட மக்களை மட்டுமே குறிப்பிடுவதாக இருக்கிறதே... குறிப்பிட்ட மக்களின் நலனுக்காக என்று கூறி தானே மனித இனம் பிரிவினைகளால் பிரிந்து கிடக்கிறது...\n\nஅரிகரன் - எப்படி தோழரே என்றான்...\n\nதிருமால் - ஜாதி ஒரு கூட்டம் ,மதம் ஒரு கூட்டம் ,இனம் ஒரு கூட்டம் நாடு ஒரு கூட்டம்......வேறுபாடு என்னவோ இது சிறிய கூட்டம் அது பெரிய கூட்டம்.ஆனால் மனதால் அவர்கள் பிரிந்து தானே கிடக்கிறார்கள்...\n\nதமிழர் என்று கூறும் போது பிற மொழி பேசும் உன் தோழர்களைப் பிரித்துத் தானே பார்க்கிறாய்.....இந்தியன் என்று கூறும் பொழுது பிற நாட்டவரைப் பிரித்துத் தானே பார்க்கிறாய். ஜாதி என்று சொல்லும் பொழுது மற்ற ஜாதியைப் பிரித்துப் பார்க்கும் பொழுது கொலைகள் தொடர்வது இயல்பு என்று மனிதனால் கடந்து விட முடியுமா?? இல்லை உன்னால் தான் அதைப் புரட்சி கேள்வி கேட்காமல் கடந்து விட முடியுமோ???\n\nமனித மனதில் மாட்டிக் கொண்டிருக்கும் சிறிய பிரிவினை கூட மனித இனத்தைப் பிரித்து விடும்.....தமிழை நேசிக்கும் நான்,மனிதனை நேசிக்கும் நான்,தமிழர் எனும் அடையாளத்தில் படுத்துத் தூங்கப் போவதில்லை..\n\nஅரிகரன் -அப்படியென்றால் தமிழர் என்று கூறுவது தவறா??\n\nதிருமால் -   நான் இந்த ஜாதி என்று கூறுவது தவறு என்று நீ நினைத்தால் நான் தமிழர் என்று கூறுவதும் தவறு தானே...\n\nதிருமால் - யார் தமிழர் என்று சொல்லுங்கள் என்றான்\n\nஅரிகரன் -   தமிழ் பூர்வ குடிகள் தமிழர்கள் என்றான்.....\n\nதிருமால் - மீண்டும் கேட்டான்...\n\nதமிழ் பேசுபவன் தமிழனா?? தமிழ்நாட்டில் உள்ளவன் தமிழனா?? பிரதேசத்தில் வாழ்ந்து தமிழ் பேசிக் கொண்டிருக்கும் ஒருவன் தமிழனா?? தமிழ்நாட்டில் வாழ்ந்து பழமொழி பேசும் ஒருவன் தமிழனா???? \n\nஇந்த கேள்விக்குப் பதில் சொல்... \n\nஹரிஹரன் முழித்துக் கொண்டிருந்தான் \n\nதிருமால் -  யார் தமிழர் என்ற கேள்விக்கு வரையறுக்க வேண்டும் என்றால்,\n\nதமிழ் பேசுபவர் மட்டும் தமிழர் இல்லை என்று முதல் கட்ட தீர்மானம் எடுப்பார்கள்....முடிவினை எடுப்பதற்குத் தமிழ்நாட்டில் உள்ள ஜாதிகளே,\n\nபல காலங்களுக்கு முன்பிருந்தே தமிழ்நாட்டில் இருக்கும் ஜாதிகளே, ஜாதியில் உள்ள மனிதர்களே, தமிழர்கள் எனும் அடையாளம் கொண்டவர்கள் என்பார்கள்.....அப்படி என்றால் பல ஜாதிகள் சேர்ந்தது தானே தமிழரின் அடையாளம்.....\n\nஅதை உற்றுப் பார்த்தால் ஜாதியில் வலிந்து கொண்டிருக்கும் இரத்தமும் கண்ணீரும் வலிந்து நதியாய் ஓடுவது தான் என் கண்ணுக்குத்  தெரிகிறது....மொழி என்னை வளர்த்தது,ஆனால் எந்த பிரிவினை கொடுக்கும் எந்த அடையாளமும் எனக்கு வேண்டாம்...என் தாய் தந்தை கொடுத்த \n\nதிருமால் என்னும் பெயருக்குப் பின்னால் இருக்கும் நான் என் திறமையால் அடையாளப்படுத்தப்பட்டால் போதும்…நாளை அவன் பேச்சாளன் ஆகலாம் எழுத்தாளர் ஆகலாம் ஊமை ஆகலாம்.. மனிதருக்காகப் போராடலாம்.....எதுவும் இன்றி சக மனிதனாய் வாழ்ந்து கொண்டிருக்கலாம்..... தேயிலைத் தோட்டத்தில் பூக்கள் நட்டுக் கொண்டிருக்கலாம் முரணுக்குப் புதிர் போடலாம்... பிறப்புக்கும் எல்லா உயிர்க்கும் சிறப்பு வா செய்தொழில் வேற்றுமையான. அரிகரன் - ஏதேதோ கூறுகிறாய்.... ஆனால் என்னைக் குழப்பிவிட்டாய்.....\n\nஆனால் சிந்திக்கத் தான் வைத்தாய்.....சிந்தித்துப் பார்த்துக் கூறுகிறேன்.....அரிகரனாய் பெயர் மாற்றப் பட்ட இந்த ஹரிஹரனாயும் கேட்டுப் பார்க்கிறேன்...  வரேன் நண்பா என்றான்...திருமாலும் செரி தோழரே என்றான்…."
    },
    {
      "id": "2",
      "title": "வெட்கமும் சோகமும்",
      "subtitle": "எனவே எந்த மனிதன் உன்னில் விழுகிறானோ அவனே பிறகு எழுகிறான் ",
      "name": "ரிஷிகேஷ் காந்தி",
      "date": "Jan 09, 2024",
      "content": "நாள்தோறும் நாம் அனைவரும் தேடுவதில் ஒன்று தான் நிம்மதியும் & சந்தோஷமும்.. பொதுவாக வாழ்க்கையில், ஒரு மனிதனின் இயல்பையும் எதிர்பார்ப்பையும் பொருந்தே அமைகிறது ... அனைவரும் இறுதியில் தேடுவதின்றி லட்சியமாக அமைவதும் இதுவே. (இங்கே சந்தோஷமும் சோகமும் இல்லாமல், மேல்தாவி வெட்கமும் சோகமும்) வெட்கம்: கீழ் தொங்கி இருப்பவனே, சற்று நிமிர்ந்து என்னை மேல்நோக்கிப் பார் ... சோகம்: இழிந்தவன் தான், இன்றும் என்றும் அன்றும் நின்றும் நான் இழிந்தவன் தான்.\n\nஉன்னை அடையும் பொழுது, என்னை மனிதர்கள் யோசிப்பதே இல்லை, உன்னை அடையும் பொழுது என் அண்ணனான சந்தோஷத்தை' எதிர்பார்ப்பார்களே தவிர என்னை மறந்திடுவர். சோகம்: அதுவும் சரி தான்... சில நேரங்களின் என்னைத் தன்நிலை மறந்து அனைத்துக் கொள்கிறார்கள் . உன் அன்பான அண்ணன் இருந்தும்.\n\nசோகம்: என்னை யாவருக்கும் பிடிக்கவில்லை என்று தெரிந்து நானே விலகிச் சென்றாலும் \"வா-வா\" என்று என்னை அழைத்து வாயிலிட்டுக் கொள்வார்கள்.\n\nவெட்கம்: கடவுளே! சோகம்: உன் அண்ணனிடம் சொல்லிவிடாதே... \"என்னை மனிதர்கள் அழைக்கும் பொழுது மனசாட்சி இல்லாமல் மௌனமாக விட்டு செல்லான்\" அவன் தான் தோஷம் எனக்குத் தலைவலி பிடித்த “சந்தோஷம்”. வெட்கம்: மௌனம் என்ற சொன்னதுடன் தான் ஞாபகம் வருகிறது... உன்னுடைய அடையாளமே மௌனம் தானாமே, உன்னைப் பார்க்க ஆசைதான் நீயும் என்னைப் பார்த்ததில்லை நானும் உன்னைக் கண்டதில்லை...\n\nசோகம்:\n\nகாணாத வரைக்கும் நல்லது.\n\nவெட்கம்: உன்னைப் பார்க்கச் சற்று பாவமாகத் தான் இருக்கிறது  சரி, \n\nஉன்னைப் பெரிய குடும்பத்தான் என்று சொல்கிறார்களே!. சோகம்: ஆமாம்! என் மூத்த தாத்தா பெயர்க “தற்கொலை “ என் இரண்டாம் தாத்தா பெயர் “போதை” என் அப்பா பெயர் “கோபம்” என் அம்மா பெயர் “வெறுப்பு”\n\nவெட்கம்: என்நிலை வந்துவிட்டால் உலகம் மறப்பான்... ஆனால், சிறிதென அவனிடம் நீ வந்துவிட்டால் உயிர் நோகத் துடிக்கின்றனர்.\n\nசோகம்: பிறகு எனக்கு ஒற்றை 'தம்பி’ தான்... அவன் பெயர்க் கண்ணீர் ,நான் வாழ முழு காரணமே அவன் தான்... பழிச் சொல் தாங்க மாட்டான் யாரேனும் ஏதாவது சொல்லிவிட்டால் உடனே பொங்கி வந்து விடுவான். வெட்கம்: ஆகா, அருமையான தம்பி... நண்பர்கள் ஏதாவது?.. யாராவது? சோகம்: இப்பொழுது, என்னை உன் அண்ணனாக  மாற்ற முயல்கிறாயா..? கேள் நன்றாக.. என் முதல் நண்பன்.\n\n→ பாடல் இவன் தான் என்னிலிருந்து ஏன்? என்பதையும் 'நான் இருக்கிறேன் ' என்ற வார்த்தைகள் இன்றி வலிகளை மாற்றிடுவான்... எங்களிடையே ஒன்று என்னவென்றால் \"அவனுடன் நான் பேசும் போதெல்லாம் என் தம்பி தப்பென ஏதும் பார்க்காமல் தப்பாமல் வந்திருவான்’\n\n பிறகு → தேயிலை வடிநீர் (தேநீர்) இவனும் அப்படிதான் பெரும்பாலான அடித்தள மக்கள் என்னை இவனிடம் கொண்டே கரைத்துவிடுகின்றனர். இதர பானங்களுக்கு இவன் விலைக் கம்மி மற்றும் கேடு விளைவிக்க மாட்டான்... நானும் மறுக்காமல் இவனுள் மறைந்திடுவேன்.\n\nவெட்கம்: கேட்கவே குளிரும் நண்பர்கள்... எனக்கும் இவர்களிடையே அறிமுகப் படுத்துகிறாயா?.. சரி இப்பொழுது என் நண்பர்களைப் பற்றிச் சொல்லவா...? கேனோன்..\n\nசோகம்: யப்பா... வேண்டாம்... என்னையே என்னுடைய இரண்டாம் நிலைக்குத் தள்ளாதே...\n\n \n\nவெட்கம்:\n\nசரி , நீ கவலை கொள்ளாதே ஒரு உண்மையைச் சொல்லுகிறேன். நிஜமாகவே சில மனிதர்கள் உன்னிடம் இருந்தே தான் சில மாற்றங்களுக்கும் சிலரின் புதிதான வாழ்க்கையின் துவக்கம் ஆரம்பம் கொள்கிறது...\n\nஎனவே எந்த மனிதன் உன்னில் விழுகிறானோ அவனே பிறகு எழுகிறான் அதனால் கவலை விட்டு நீயும் பிறர்க்கு உதவக் காரணமாய் இருக்கிறாய் என்பதைக் கருத்தில் கொண்டு மருத்துவராய் செயல்படு மகத்தான சோகத்துடன்..."
    },
    {
      "id": "3",
      "title": "அ-மங்கலி",
      "subtitle": "அமங்கலி மங்களியான கதை",
      "name": "பாஹிரதி",
      "date": "Jan 09, 2024",
      "content": "கார்மேகம் கசியும்\n\nகார்மேகம் கசியும் கரிய வானின் கீழ் கண்ணொழுக கதறி அழுகிறாள் ஒருத்தி\n\nஇருள் சூழ்ந்த அந்த அறையின் இருளில் கலந்த அவளது முடியப்படாத கூந்தலுக்குள் முகத்தை புதைத்துக் கொண்டு அழுகிறாள் அவள் ஓயாது ஒழித்த அவளது ஓலத்திற்கு ஓய்வளிக்கிறது ஒரு அசரீரி குரல் \n\nதேவி!!\n\nஅழுகுரல் அடங்கி அதிர்ச்சியுடன் \n\nதேவி: யாரு? நீங்க தான் பேசுறீங்களா, நெசமாவே நீங்க தானா? நாளெல்லாம் கார்த்திகை தீபம் போல மின்னிட்டு இருந்த வீடு இன்னைக்கு இருள் சூழ கலகலப்பு சத்தம் எல்லாம் மறைந்து அமைதியாகி அந்த அமைதிய நிரப்ப நான் அழுகிற சத்தம் மட்டும்தான் நிறைஞ்சு இருக்கு! \n\nஒரு நாள் கூட தலையில பூ இல்ல நாளும் ஓடிப்போய் சந்தனமுல்ல வாங்கிட்டு வந்து குடுப்பீங்களே \n\nஇனி நான் பூவுக்கும் பொட்டுக்கும் ஆகாதவளாம் அமங்கலியாம் இந்த அவலத்தில் தனிமையை எனக்குத் துணையாக்கிவிட்டு எங்கு சென்றீர்கள்? எதற்குச் சென்றீர்கள்? \n\n(அழுகை அதிகரிப்பதற்குள் மீண்டும்) \n\nகுரல்: ஆசைப்பட்டு போகலையே என் நேசத்திற்குறியவளே இயற்கையின் விசையிது, நான் முயற்சி பண்ணேன் ரொம்ப கஷ்டப்பட்டேன் கடைசியா ஒரு மூச்சு போகும் வரைக்கும் போராடினேன் ஆனா முடியல.\n\nதேவி: ஏங்க, நீங்க தான் பேசுறீங்களா\n\n(என்று மயிரினுள் புதைந்த முகத்தை தேடி எட்டிப் பார்க்கிறாள்) \n\nஎங்க இருக்கீங்க எங்க போனீங்க ஐயோ பாடையில வச்சு வண்டியில தூக்கி போட்டுட்டு போனாங்களே கொல்லி வச்சதா சொன்னாங்களே ஐயோ சூடு தாங்காமல் ஏந்து வந்துட்டீங்களா எங்க இருக்கீங்க? \n\nகுரல்: நான் உயிரோட இல்ல தேவி இதுதான் உண்மை புரிஞ்சுக்கோ இது உனக்கு எவ்வளவு கஷ்டமா இருக்குன்னு எனக்கு தெரியும் ஆனால் என்ன செய்யறது நீ இதுல இருந்து மீண்டு வெளியே வந்து உனக்கான வாழ்க்கையை வாழனும்\n\nதேவி: 'உனக்கான வாழ்க்கை' ஓ! நம் வாழ்க்கை தெரிந்து என் வாழ்க்கை உங்கள் வாழ்க்கை என்றாகி விட்டதா?\n\nகுரல்: செத்தவனுக்கு ஏதமா வாழ்க்கை! நான் இறந்து விட்டேன் இனி இது உன் வாழ்க்கை \n\nதேவி: அபத்தம் உறைக்காதீர்! சுத்தி இருக்கிறவங்கதான் புரியாம நான் பூ வைக்க கூடாது நான் அமங்கலின்னு பேசுறாங்கன்னா நீங்களும் இப்படி சொல்றீங்க என்னுள் வாழ்ந்து கொண்டிருக்கும் உங்கள் நினைவுகளை எந்த எமனால் பறித்துச் செல்ல முடியும் நெஞ்சில் கணவன் இருக்க நான் எப்படி அமங்கலியாவேன்.\n\nகுரல்: அமங்கலி எல்லாம் இந்த அம்புலி மாமா கதை மாதிரி, ஆண்கள் மீது மதிப்பும் பயமும் இருக்க வேண்டும் என்றே அக்கால ஆண்களால் கட்டமைக்கப்பட்ட கதைகள் ஆனால் இன்று வரை சில பெண்களே சக பெண்களுக்கு விலங்கு பூட்டுகின்றனர், நான் அதைப்பற்றி பேசவில்லை இந்த பேச்சுக்கள் எல்லாம் அடுத்த சுவாரசியமான சம்பவம் நிகழும் வரை தான்! உன்னை பற்றி பேசுகிறேன் இப்படியே இருக்காமல் உடைந்த உன் வாழ்க்கையை சரி செய்து வாழப் பழகு.\n\nதேவி: உடைந்த என் வாழ்வா? ஓ மறுமணம் செய்யச் சொல்கிறீர், உங்கள் நினைவில் வாழும் நான் வேறொருவரை உங்களிடத்தில் வைப்பதா? இதை நீங்களே கூறுவதா? என்ன செயல் செய்யக் கூறுகிறீர் நீர்?\n\nஓ! என் வீட்டார் கூறுவது போல 'கழுத்துல தாலி இருந்தா தாலி ஒரு பொண்ணுக்கு மதிப்பு' என நீங்களும் நினைத்தீர்களா? \n\nஅல்லது உங்கள் இறுதி உலாவுக்கு வந்து என்னை ஆறுதல் படுத்துவது போல் அருகில் வந்து என் மீது சிலர் வீசிய கோரப் பார்வைக்கு பயந்து விட்டீர்களா? \n\nகவிஞரின் கற்பனை கதாபாத்திரமாக நான் இருந்திருந்தால் எமனிடம் போராடி உங்களைக் கொண்டு வந்து பத்தினி ஆகியிருப்பேனே நிதர்சனத்தில் அது சாத்தியமில்லையே ஐயோ!\n\nகுரல்: இச்சமூகத்துடன் என்னை ஒப்பிடாதே நீயும் இத்துடன் ஒன்றி வாழு ஆனால் அடிபணிந்து வாழாதே!\n\nபெண்ணுக்கு அமங்கலி என்ற பெயர் சூட்டும் சமூகம் ஆண்களின் வலியை பேச மறந்தே விட்டது ஆண்களின் அழுகை அபத்தம் என்றானது! உன் மீது விழும் தூர பார்வைகளுக்கு நீ பொறுப்பேற்று தலைகுனியாதே கூனிக்குறுக வேண்டியது அந்த இழி பிறவிகள் தான்! 'உன் வாழ்க்கை' இன்று நான் சொன்னது மறுமணம் அல்ல உனக்கான சுயமரியாதையை! எல்லா வகையிலும் உன்னை தகுதிப்படுத்திக் கொள் நிறைய படி! கவிதைகளைப் படித்து இரசிக்கவோ சிரிக்கவோ அஞ்சாதே சத்தமாக சிரி! பிடித்த உடைகளை அணி! அலங்காரம் செய்து கொண்டு நீயாகவே இரு! யாருடைய பார்வைக்கும் நடுங்காதே! உனது மதிப்பை நீ உயர்த்திக் கொள்! நகரும் போக்கில் வாழ்க்கை உனக்கான துணையாக யாரையாவது அறிமுகம் செய்தால் தயங்காமல் மணம் செய்து கொள்! சுமங்கலி பட்டத்திற்காகவோ சமூகத்திற்காகவோ அல்ல உனக்காக அப்படி உனக்காக செய்கையில் அது மறுமணம் அல்ல திருமணம் தான் நான் இனி கடந்த காலம், நீ எதிர்காலம் கொண்டவள்! அதை நோக்கி வாழு, பஞ்சம் பிழைக்காதே, வாழு!\n\n(என்று மறைந்தது அந்த ஒளி அழுகை அடங்கலானது வெகு நாட்களுக்குப் பிறகு குறட்டை சத்தம் கேட்கிறது அந்த பூட்டப்பட்ட வீட்டில்)"
    },
    {
      "id": "4",
      "title": "காலமா?காலனா?",
      "subtitle": "இந்த கதை முட்களின் முனங்கல்களைப் பற்றி மட்டுமானது அல்ல",
      "name": "தேவாரம்",
      "date": "Jan 09, 2024",
      "content": "----டிக் டிக் டிக் என்ற சத்தம் சுவர்ரின் மூலையில்----\n\nசத்தம் அல்ல அது...சுவர் கடிகார முட்களின் முணங்கல்கள் ஆகும்...\n\nமணி முள்: அட.... இப்போதான் ஒடம்ப குறைக்க ஒன்னுல இருந்து 12 வரை ஓடினேன், அதுக்குள்ள மறுபடியும் முதலிருந்தா...\n\nநேரம் நகர்வதே தெரியல...\n\nநிமிட முள்- (ஏளனச் சிரிப்புடன்) அதற்கு காரண கர்த்தாவே நான்தான் என்னை எதிரே வச்சுட்டு இப்படி பேசலாமா...\n\nமணி முள்: எதே நீயா...? எப்படி?\n\nநிமிட முள்: அதாவது.. நான் 12-ல இருந்து 12 வரை 60 முறை ஓடினால்தான் உன்னால ஒரு முறை நகர முடியும் அப்ப காலத்தோட கட்டுப்பாடு யார் கையில...?\n\nநொடி முள்: தம்பி... நான் 12 லிருந்து 12 வரை 60 முறை ஓடினால் தான் உன்னால ஒரு முறை நகர முடியும், ஆண்டவன் உண்மையிலேயே காலத்தோட கட்டுப்பாட்டை என் கையில தான் கொடுத்து இருக்கான்...\n\nநிமிட முள்: என்னதான் இருந்தாலும் மூவரில் நீளமானவன் நான்தான்... காலம் என் கையில் தான்\n\nமணி முள்: சும்மா நச நசன்னு... தம்பிங்களா...யார்\n\n\"மணி\" என்னன்னு கேட்டாலும்.. என்ன முதல்ல சொல்லிட்டு தான் உங்கள சொல்லுவாங்க.அதுவும் நிமிடத்தை தோராயமாகவும் நொடிய தேவையே இல்லை என்று தான் நினைப்பாங்க!\n\nநொடி முள்: ஒவ்வொரு நொடியும் முக்கியம்னு தான் பெரியவங்க சொல்லி இருக்காங்க! நான் நடந்தால் தான் நொடி... இல்ல இல்ல நொடியே நான் தான்.. நான் நகரலேன்னா A1 slot ல இருந்து G2 slot வர ஒன்னும் நடக்காது.\n\n----இப்படி முட்கள முட்களால கூட எடுக்க முடியாமல் கூச்சல்கள் தொடர காலம் நிற்காமல் சென்றது----\n\nதிடீரென டிக் டிக் அலைகள் அச்ச அலைகள் ஆகின..வெளியே \"அப்பா.... பேட்டரி தீந்திருச்சு போல இருக்கு கடிகாரம் நின்னுருச்சு\" என்று ஒரு குரல் கேட்டது.. முடிந்தது காலத்தைக் குறிக்கும் அந்த முட்களின் காலம்...\n\nநிமிட முள் ஆறில் சிக்கி இருக்க இருக்க மணி முள் ஏழில் சிக்கி இருக்க,மூன்று முட்களும் ஏழரை யில் சிக்கிக் கொண்டன.கடிகார முட்கள் இப்போது time-out aagi நின்றன...இறுதியாக தீர்ந்துபோன பேட்டரி சொன்னது: \"ஏண்டா காலம் பூரா Superiority காமிச்சு அப்படி என்னத்தடா சாதிச்சிட்டீங்க...\"இந்த கதை முட்களின் முனங்கல்களைப் பற்றி மட்டுமானது அல்ல...."
    }
  ],
  "vidukadhai": [],
  "naatkurippu": [
    {
      "id": "1",
      "title": "அன்புள்ள டய்ரி",
      "subtitle": "காலங்கள் நகரும் கதையாக மாறும்.",
      "name": "சாம்பவி",
      "date": "Jan 09, 2024",
      "content": "அன்புள்ள டய்ரி,\n\nகாலங்கள் நகரும் கதையாக மாறும். அந்த கதைகள் யாவும் அனுபவங்களே.\n\nஇவ்வுலகில் மக்கள் தினந்தோறும் ஓடும் ஓட்டத்தைக் காணும் பொழுது\n\nவிந்தையாக உள்ளது. இன்று நான் மெட்ரோ ரயில் நிலையத்தில்\n\nஎஸ்கலேட்டரில் (இயங்கும் படிக்கட்டு) செல்லும் பொழுது ஒன்றை\n\nகவனித்தேன். எவரும் அந்த எஸ்கலேட்டர் அவர்களை தளத்தில் விடும் வரை\n\nபொறுத்துக்கொள்ளாமல் , அதை படிக்கட்டாகப் பயன்படுத்தி தளத்தை\n\n⁠அடைகின்றனர். இவ்வளவு பரபரப்பாக நகரும் மக்களிடையே , மூச்சு\n\nவாங்கக் கூட இயலாது போல. நான் அந்த மூச்சு வாங்கும் ஒவ்வொரு நேரமும்\n\nஎன்னை பின்னுக்குத்தள்ளும் மணித்துளியாக மாறிவிடுமோ என்ற கவலை.\n\nவாழ்க்கை நகராமல் ஓரிடத்திலேயே நிற்கும் போது கோபமும் மனக்கசப்பும்\n\nஉருவாகிறது அதே நேரம் பரபரப்பாக ஓடும் மனிதர்களை பார்த்தாலும்\n\nவிந்தையாக உள்ளது."
    }
  ]
}
